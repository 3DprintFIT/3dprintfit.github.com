{"tagline":"Laboratoř 3D tisku na FIT ČVUT","body":"[Fakulta informačních technologií](http://fit.cvut.cz/) Českého vysokého učení technického v Praze nabízí studentům **jedinečnou možnost** zapojit se do aktivit **laboratoře 3D tisku**, kde tiskneme na tiskárnách RepRap, vytváříme vlastní projekty a trávíme (téměř veškerý) svůj volný čas.\r\n\r\n### 3D tiskárny RepRap\r\nPředstavte si stroj, do kterého **pošlete počítačový 3D model** navržený například v CADu, v Blenderu, nebo v jiném modelovacím nástroji, chvíli počkáte a **dostanete skutečný objekt**, který si můžete osahat v ruce.\r\n\r\nPředstavte si, že tento stroj se vám vejde na stůl, že si ho můžete sami **postavit za několik tisíc korun** a že je **kompletně open source** – od firmwaru přes ovládací software až k hardwaru. Navíc tento stroj umí vyrobit části sama sebe. Není to sci-fi, je to realita.\r\n\r\n3D tiskáren je celá řada, jsou postaveny na různých principech a technologiích. Některé stojí miliony, některé si postavíte v pracovně po večerech za zlomek této částky. My se zajímáme hlavně, ale ne výhradně, o [tiskárny RepRap](http://reprap.org/) - protože jde o **svobodný projekt**, do kterého může každý přispět, ale ze kterého může i každý těžit.\r\n\r\n### Jak to funguje\r\nModely vznikají **aditivní cestou**, takže tiskárna nevyřezává ani nic podobného. Nevzniká tak kromě zmetků **žádný odpad** a veškerý spotřebovaný materiál se nachází ve výsledném objektu. Určitě znáte **tavnou lepicí pistoli**, přesně na jejím principu funguje 3D tisk na tiskárně RepRap. Místo lepicího silikonu se používá mnohem užší plastový drát namotaný na roli, který je nasouván do tiskové hlavy, kde se **zahřeje a roztaví, nanese na podložku a zase ztuhne**. To samozřejmě neděláte rukama, tiskovou hlavou a tiskovou plochou hýbe sada krokových motorů, která umožňuje pohyb hlavy vůči podložce po třech osách.\r\n\r\nTiskne se většinou z **plastu**, konkrétně z ABS, nebo z plastu podobného materiálu z kukuřičného škrobu, PLA – můžete se tak rozhodnout, že budete **tisknout ekologicky**. Vhledem k principu tisku ale není problém tisknout z čehokoli, co dokážete roztavit a nechat zase zatuhnout.\r\n\r\nMáme tedy samohybnou tavnou pistoli, ze které vylézá místo lepidla plast – jak z toho ale udělat objekt podle počítačové reprezentace? Jednoduše, model se před tiskem pomocí speciálního programu **nařeže na dvourozměrné pláty**. Tisková hlava pak **nakreslí vždy jednu vrstvu** a posune se o kousek výš, kde začne kreslit další. Výhoda je, že řezací program pozná, která část je vnitřní, a podle požadavku uživatele vyplní objekt jen částečně, například sítí nebo včelími pláty. Není tak dutý a jednoduše zničitelný, není ale ani plný a šetří tedy materiál.\r\n\r\nVíce se dozvíte v [článku na LinuxEXPRES.cz](http://www.linuxexpres.cz/hardware/3d-tisk).","google":"","note":"Don't delete this file! It's used internally to help with page regeneration.","name":"3D tisk na FIT ČVUT"}